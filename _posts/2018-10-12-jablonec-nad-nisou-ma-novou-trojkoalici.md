---
date: 2018-10-12
category: blog
tags: koalice, trojkoalice, jablonec, nad, nisou, komunální volby
layout: post
title: Jablonec nad Nisou má novou trojkoalici. ANO, Piráti a Společně pro Jablonec podepsali ve čtvrtek 11. října koaliční smlouvu
author: Jan Polák
authorId: jan.polak    # uid nekoho z _people (nepoviné)
image: posts/2018-10-12-jablonec-nad-nisou-ma-novou-trojkoalici.jpg
---
**Necelý týden po komunálních volbách podepsali zástupci hnutí ANO, České pirátské strany a politického uskupení Společně pro Jablonec za podpory dalšího zvoleného zastupitele koaliční smlouvu. Dohromady budou mít v třicetičlenném Zastupitelstvu statutárního města Jablonec nad Nisou sedmnáct zastupitelů. Novým primátorem Jablonce bude dle smlouvy předseda místní organizace a lídr kandidátky hnutí ANO Milan Kroupa. Koaliční partneři se shodli na čtrnácti prioritách, které vychází z jejich předvolebních programů.**

>„Jsem rád, že jsme se s našimi koaličními partnery v relativně krátké době shodli v personálních otázkách i na programových bodech. Jednání byla věcná a konstruktivní. Všichni máme společný cíl, dostat Jablonec z vyjetých kolejí a udělat z něj moderní, přívětivé a bezpečné město, které naslouchá svým občanům,“ uvádí **Milan Kroupa** z hnutí ANO a dodává: „Těším se na spolupráci a jsem přesvědčen, že nám ten elán a chuť udělat něco pozitivního pro obyvatele Jablonce vydrží po celé čtyři roky.“

Novým náměstkem primátora pro ekonomiku bude dle koaliční smlouvy ekonom Štěpán Matek ze Společně pro Jablonec, pozice náměstka pro rozvoj města připadne architektovi Jakubu Chuchlíkovi z Pirátů a pedagog David Mánek z hnutí ANO se stane náměstkem pro oblast humanitní. V Radě statutárního města Jablonec nad Nisou dále zasednou Jan Zeman (ANO), Stanislav Říha (ANO), Jan Polák (Piráti), Jarmila Valešová (Piráti) a Petr Klápště (Společně pro Jablonec).

>„Východiskem pro koaliční vyjednávání byly programové priority a podmínky formulované před volbami v naší povolební strategii. Na tom jsme v podrobných jednáních našli s našimi koaličními partnery bezvýhradnou shodu, a nebyli jsme tak nuceni k žádným kompromisům. Jsem rád, že mohu být součástí čerstvého týmu, který má vizi, schopnosti a chuť zlepšovat Jablonec a každodenní život v něm,“ říká k podpisu smlouvy předseda místního sdružení Pirátů **Jan Polák**.

Mezi priority trojkoalice patří bytová politika, rozvoj přehrady či revitalizace sídlišť. Počítá například s oživením městských lázní, novým zázemím pro Vikýř, novou podobou Horního náměstí, přírodními stezkami pro pěší i cyklisty nebo se zpřístupněním Kantorovy vily. Plánuje zavést participativní rozpočet a zlepšit komunikaci s občany a osadními výbory tak, aby se více zapojovali do rozhodování o projektech města. Dohlížet na to, aby stavby a zásahy do krajiny v Jablonci byly užitečné a zároveň estetické a dobře vzájemně provázané, by měl nově městský architekt.

>„Máme ambiciózní a náročné programové plány. Optimismus, že se nám je podaří splnit a změnit Jablonec k lepšímu, ve mně vzbuzuje nasazení zastupitelů vznikající koalice. Jednoznačně jsme se shodli, že i další radní kromě náměstků budou mít vlastní agendu, na které budou pracovat, a nebudou chodit na radu jen hlasovat,“ vysvětluje předseda zastupitelského klubu Společně pro Jablonec **Petr Klápště**, který se bude v radě města věnovat zapojování veřejnosti.

Trojkoalice se chce rovněž zaměřit na bezpečnost ve městě, a to především s důrazem na prevenci kriminality. Větší pozornost bude věnovat také seniorům. Prioritou je i dostatek míst ve školkách a to, aby Nemocnice Jablonec nad Nisou zůstala příspěvkovou organizací. V oblasti dopravy bude hledat taková řešení, která nebudou mít negativní dopad na život obyvatel města. Větší kontrolu nad tím, jak město hospodaří, budou mít občané díky rozklikávacímu rozpočtu (až do jednotlivé faktury) a také veřejnému a jmenovitému hlasování členů rady, komisí a výborů města.

>„Rozhodl jsem se podpořit tuto koalici, protože věřím, že má podpora pomůže optimalizovat chod jablonecké nemocnice,“ dodává k podpisu koaliční smlouvy zvolený zastupitel lékař Michael Vraný.

[Koaliční smlouva ke stažení ve formátu PDF](/assets/pdf/koalicni_smlouva_final_final.pdf)

#### Kontakty pro média: ####

HNUTÍ ANO: Milan Kroupa, tel.: 775 598 450, e-mail: milan.kroupa@grepa.cz

PIRÁTI: Jakub Chuchlík, tel.: 777 124 527, e-mail: jakub.chuchlik@gmail.com

SPOLEČNĚ PRO JABLONEC: Petr Klápště, tel.: 775 614 342, e-mail: petr.klapste@centrum.cz
