---
date: 2018-07-18
category: blog
tags: piráti jablonec proti netransparentním způsobům jmenování ředitelů
layout: post
title: Piráti odmítají politikaření při jmenování ředitelů
author: Helena Vondráková
#authorId: jakub.pirat    # uid nekoho z _people (nepoviné)
image: posts/2018-07-18-pirati-odmitaji-politikareni-pri-jmenovani-reditelu.jpg
---
**Jablonecká Střední uměleckoprůmyslová škola a Vyšší odborná škola (SUPŠ VOŠ) se ocitla v nejistotě. Důvodem je netransparentní postup náměstka hejtmana Libereckého kraje Petra Tulpy (Starostové Jablonec). Přesto, že současná ředitelka suverénně vyhrála výběrové řízení, rada kraje ji odmítla jmenovat.**

Místo jmenování dosavadní ředitelky školy Martiny Picko Baumannové, kterou doporučila výběrová komise, vyhlásilo vedení kraje nové výběrové řízení. Důvody tohoto postupu nebyly uspokojivě vysvětleny. V zápise z jednání rady Libereckého kraje je uvedeno pouze vyjádření náměstka pro školství Petra Tulpy, který nekonkrétně poukazuje na údajnou nespolupráci s Magistrátem města Jablonec nad Nisou a uměleckou scénou, což opírá o vyjádření protikandidáta dosavadní ředitelky.

> „Pan náměstek Tulpa tímto netransparentním způsobem vzbuzuje zbytečná podezření ze skrytých zájmů. U vzdělávací instituce je tento postup neakceptovatelný,“ 

-- uvedl lídr jabloneckých pirátů Jan Polák. Odkazuje tím na dva z hlavních pilířů pirátské agendy, kterými jsou transparentnost veřejné správy a kvalitní školství. 

> „Výsledkem výběrového řízení, které bylo vypsáno v lednu 2018 a v březnu mělo jednoznačného vítěze, je v létě téhož roku chaos. Nežádoucím důsledkem je negativní dopad na atmosféru jak mezi učiteli tak mezi žáky,“ 

-- doplňuje také další z jabloneckých pirátů, právník a podnikatel Jaroslav Šída.

Zpochybnění předem jasně definovaných pravidel, na základě kterých výběr proběhl, není obhajitelným důvodem k opakovanému řízení. Po právu to vzbuzuje nedůvěru a vzniká prostor pro spekulace. Piráti budou usilovat o to, aby jmenování do vedoucích pozic veřejných organizací byla prováděna efektivně - to znamená na základě jasně daných, především odborných kriterií. Politické vměšování do konkurzních řízení je pro Piráty nepřijatelné a proto budou i nadále sledovat postup při druhém konkurzním řízení na ředitele SUPŠ VOŠ Jablonec nad Nisou.

> “Bude nás zajímat především to, v čem se změní kritéria pro výběr a proč je pan Tulpa neměnil včas, před uskutečněným výběrovým řízením. Zvlášť když je zástupcem zadavatele tohoto řízení - radním pro školství Libereckého kraje. Vzbuzuje to dojem nekompetence pana Tulpy samotného.” 

-- říká Polák.