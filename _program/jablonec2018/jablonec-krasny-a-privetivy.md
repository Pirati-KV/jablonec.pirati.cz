---
title: Jablonec krásný a přívětivý
uid: krasny-a-privetivy
campaignCategoryUid: jablonec2018
campaignGroupUid: volby-2018
approved: https://forum.pirati.cz/viewtopic.php?f=349&t=41532
garant: jan.polak
perex: >
  Veřejný prostor budeme přizpůsobovat dětem a seniorům. Díky tomu bude komfortní i pro všechny ostatní. Vytvoříme koncepci dostupného a sociálního bydlení ve městě, rozšíříme nabídku městských bytů pro rodiny s dětmi či rodiče samoživitele.
  Budeme podporovat sousedské, kulturní či podnikatelské komunity, které tvoří živé město, udržují v něm aktivní obyvatele a lákají nové.
order: 1
---

Jablonec nabízí atraktivní přírodu okolo města. Aby byl krásnějším a přívětivějším městem pro obyvatele i turisty, je nutné věnovat pozornost kultivaci veřejného prostoru, koncepční bytové politice a podpoře místních komunit. 

# kultivací veřejného prostoru

Úkolem vedení města je aktivně rozvíjet a tvořit veřejná prostranství, parky, sportoviště, dětská hřiště a další místa, která svým urbanistickým, architektonickým a krajinným řešením zlepšují kvalitu života ve městě. Veřejná prostranství budeme přizpůsobovat především dětem a seniorům. Díky tomu budou komfortní i pro všechny ostatní.

## PROSTOR MEZI BUDOVAMI
Podoba náměstí, plácků a ulic nebo prostorů mezi domy na sídlištích výrazně ovlivňuje celkovou atmosféru města. Dobře uspořádaný veřejný prostor, tvořený příjemnými a trvanlivými materiály nejen zvyšuje vztah k místu, ale i hodnotu okolních nemovitostí. Jablonec má v tomto ohledu infrastrukturní dluh, který je nutné začít řešit. Řešení musí být adekvátní danému místu a empatické k potřebám jeho uživatel.

### Příklad Horní náměstí
Současná podoba Horního náměstí neodpovídá významu největšího veřejného prostranství v centru města. Nutné revitalizaci musí předcházet veřejná i odborná debata o jeho využití a návrh celkové architektonické koncepce řešení, zahrnující témata dopravy, parkování, potřeb obchodníků, společenských akcí, historických významů i unikátního výhledu.

### Příklad sídliště Mšeno
Panelová sídliště jsou zpravidla uceleným urbanistickým souborem, který nese výhody i nevýhody dobové jednotné koncepce. V případě Mšena je výhodou, kromě přehrady a jejího okolí, také přehledné vymezení bezpečných rekreačních ploch bez automobilové dopravy. Nevýhodou jsou nedostatečné parkovací kapacity a řada přežitých či nahodile vrstvených prvků ve veřejném prostoru. Řešení těchto otázek musí být součástí celkové koncepce revitalizace území.

## PŘÍRODA VE MĚSTĚ
Městská a příměstská příroda je důležitým parametrem kvality života. Od dětství vytváří vztah k přírodě, nabízí prostor pro každodenní rekreaci a nese i turistický potenciál. Parkem není zbytkový prostor, se kterým si město neví rady, ale místo, kde chceme trávit svůj čas. Příjemné parkové místo by mělo být v docházkové vzdálenosti každého z nás. Jejich soustava by pak měla tvořit systém rekreačních cest městem.
Parková a lesoparková území mají přirozenou vazbu k vodním plochám ve městě, především Mšenské přehradě, ale také např. Pivovarským rybníkům či Novoveskému koupališti. Je nutné posilovat jejich pohodlnou a bezpečnou dostupnost.

### Příklad Přehrada
Přehrada je nejatraktivnějším rekreačním prostorem města. Zásahy do jejího okolí proto musí být koordinovány na základě celkové koncepce, která stanoví architektonickou podobu jednotlivých míst a návaznosti mezi nimi.

### Příklad Tyršovy sady
Původní koncepce okrasného městského parku je přežitá. Pro rozšíření náplně tohoto prostoru i větší bezpečnost je vhodné park více prosvětlit, propojit s Nisou a podél jejího koryta posílit návaznost na další parkové plochy.

## DOSTUPNÁ SPORTOVIŠTĚ
Jablonec má silnou sportovní tradici, která je z velké části založena na dostupnosti sportovišť. Tuto dostupnost je nutné zachovat a rozvíjet. Režim správy stávajících sportovišť je nutné přizpůsobit maximální možné otevřenosti. V lokalitách s nedostatkem sportovní infrastruktury je nutné na základě veřejné diskuze a urbanistické rozvahy hledat prostor i program pro nová sportoviště, která jsou mimo jiné i jedním z nástrojů prevence kriminality.

### Příklad sportoviště podél Nisy
Postupným propojováním cest kolem Nisy je možné vytvořit běžeckou, cyklistickou, případně inline dráhu spojující sportoviště podél Rýnovické - Bílé Nisy dole ve Mšeně a prostory podél Lužické Nisy v centru města – park v Nové Pasířské a Tyršovy sady. Na tuto rekreačně sportovní páteř by měly být navázány další sportovní a dětská hřiště, umožňující širokou škálu využití.

## DĚTSKÁ HŘIŠTĚ
Dětská hřiště jsou nejen prostorem zábavy a prvního poznávání světa, ale i důležitým sociálním a komunitním místem. Jejich polohu a podobu je nutné volit s vědomím, že ovlivňuje způsob a možnosti rodinného života v jednotlivých lokalitách města.
Kromě vymezených dětských hřišť je žádoucí, aby byly s ohledem na děti upravovány i další prostory města. Místa, která jsou vhodná pro děti jsou totiž zpravidla vhodná i pro většinu ostatních.

### Příklad Ideální dětské hřiště
S ohledem na charakter lokality a velikost území by mělo dětské hřiště probouzet zvědavost a fantazii dětí různého věku. Prostor dětského hřiště by měl být dobře dostupný s kočárkem a měl by nabízet dostatek stínu. Život na dětském hřišti by měl podpořit synergii s dalšími aktivitami v území jako jsou sportoviště pro starší děti nebo kavárny a další služby.

## VIZUÁLNÍ KULTURA
Dojem z města je tvořen jeho celkovou vizuální kulturou, tedy nejen stavem domů a veřejných prostranství, ale také veřejným výtvarným uměním nebo naopak mírou tzv. vizuálního smogu.
Řada dochovaných výtvarných děl ve veřejném prostoru má vysokou uměleckou a kulturní hodnotu, která je však často zakryta špatným stavem objektu nebo jeho okolí. Úkolem města je nejen o toto dědictví citlivě pečovat, ale také k němu přispívat soudobým projevem, který předloží nejlepší současné umění nejširší veřejnosti.
Reklamní sdělení na plotech a objektech by neměla překrývat jejich architektonickou hodnotu, ale pouze ji doplňovat o informační vrstvu. Množství reklamních a informačních prvků, nejen že nevede k předání informace, ale především naše město halí do nepřehledného vizuálního smogu, který snižuje citlivost k našemu okolí. S tím je nutné začít pracovat a město samo v tomto musí jít příkladem.

### Příklad Jedno výtvarné dílo za rok
Kromě péče o existující výtvarná díla ve veřejném prostoru, je úkolem samosprávy obohacovat město o současné umění a přispět tak vlastní vrstvou k historickým hodnotám. Jedno výtvarné dílo za rok je pro rozpočet města zanedbatelná položka. Jako odkaz úrovně naší kultury přináší však čtyři díla za volební období nedocenitelnou hodnotu. Výtvarná díla ve veřejném prostoru budou nejen zpestřením každodenních cest obyvatel, ale s ohledem na sklářskou a bižuterní tradici, mohou být významnou součástí tématického turistického ruchu.

### Příklad Redukce vizuálního smogu
V první fázi by mělo jít příkladem sama správa města; kultivovat a případně redukovat množství reklamy na místech ve svém vlastnictví. Následně je možné po vzoru jiných měst připravit vyhlášku, která míru reklamních sdělení ve veřejném prostoru stanoví pro celé město. Základním kritériem je vztah vizuální informace k danému místu a tedy její informační a společenská hodnota.

# koncepční bytovou politikou
Kvalita bytového fondu a koncepce bytové politiky přímo ovlivňuje podobu a fungování města. Vytvoříme koncepci dostupného a sociálního bydlení a rozšíříme nabídku městských bytů pro rodiny s dětmi či rodiče samoživitele. Budeme podporovat kvalitní bytovou výstavbu na nevyužitých městských pozemcích. 

## KVALITNÍ RODINNÉ BYDLENÍ VE MĚSTĚ 
Město disponuje řadou nevyužitých atraktivních pozemků, jejichž zástavba bytovou funkcí by nejen zhodnotila městský majetek, ale především zlepšila fungování těchto míst; vytvořila přirozenou vazbu obyvatel k místu a tím i lepší sociální kontrolu. 
Aktuálním limitem zaměstnavatelů v Jablonci je nedostatek kvalitních bytů. Podpora bytové výstavby je proto výhodná i pro udržení aktivních obyvatel a úspěšných zaměstnavatelů ve městě.

## DOSTUPNÉ A SOCIÁLNÍ BYDLENÍ
Obecní bytová politika musí být nastavena tak, aby vyrovnávala nerovnosti na trhu s bydlením. Je proto nutné vytvořit systém dostupného a sociálního bydlení na základě analýzy počtu osob v bytové nouzi a stavu bytového fondu. 
Dostupné bydlení musí být za rovných podmínek. Je proto nutná spolupráce s majiteli nemovitostí ze soukromého sektoru
Sociální bydlení pro osoby v bytové nouzi a pro ty, kteří na bydlení vynakládají více než 40% svých příjmů, za současného poskytnutí sociální práce. Bude nutná úprava podmínek pro pronajímání bytů v majetku města tak, aby byly v souladu s celorepublikovou koncepcí sociálního bydlení.
Budeme zvyšovat počty bezbariérových bytů a podporovat novou výstavbu a rekonstrukce stávajících objektů na bydlení pro seniory komunitního typu

# podporou místních komunit
Budeme podporovat sousedské, kulturní či podnikatelské komunity, které tvoří živé město, udržují v něm aktivní obyvatele a lákají nové.

## KOMUNITNÍ PROSTORY
Město tvoří lidé. Když se lidé lépe znají, mají k sobě větší důvěru i chuť podílet se společných věcech. Město by mělo podporovat vznik a fungování prostorů pro budování komunit, které se na oplátku podílí na pestrosti života a kvalitě prostředí jednotlivých lokalit. Charakter těchto komunit je závislý na jejich vlastní iniciativně: od prostého sousedského družení přes občanskou aktivitu až k podnikatelskému rámci.

### Příklad Jablečné lázně
Nevyužitý monumentální prostor bývalých městských lázní vedl v roce 2015 spolek Artproprostor k záměru provozovat zde kulturní prostor Jablečné lázně. Díky výraznému zájmu veřejnosti vybrali ve veřejné sbírce finance na zbudování alternativní scény uvnitř starého bazénu a s velkým ohlasem zorganizovali řadu kulturních a společenských akcí. Nyní jsou tyto aktivity vlivem technických komplikací přerušeny. V zájmu města však musí být technické komplikace vlastního objektu řešit a dobrovolné iniciativě aktivních spolků, který v případě lázní zhodnocuje městskou nemovitost, být maximálně nápomocni. Rozsáhlé prostory historického objektu mohou být dále využity například pro začínající podnikatele na principu podnikatelského inkubátoru. Tento model dává nejen celodenní náplň významné kulturní památce města, ale také vyvažuje kulturní a komerční aktivity udržitelným komunitním způsobem, který má pozitivní vliv jak na bezprostřední okolí lázní, tak na život celého města.

### Příklad vnitřní dětské herny 
Standard města určuje i to, že je kam jít s dětmi, když prší nebo je nevlídné počasí. Budeme podporovat rodinná komunitní centra s vnitřními hernami. 

